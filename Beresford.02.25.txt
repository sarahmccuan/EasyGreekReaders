25. Ulysses and Penelope [78-80]
Καὶ ἡ Πηνελόπεια ἰδοῦσα τὸν ἄνδρα ῥάκεσιν ἀμφιεσθέντα οὐκ ἐπέγνω. Καὶ ὁ υἱὸς Τηλέμαχος ἐμέμψατο αὐτὴν λέγων, «Τί δῆτα, ὦ μῆτερ, οὕτως σκληρὰ εἶ; οὗτος γὰρ δὴ ὡς ἀληθῶς Ὀδυσσεύς ἐστιν, ὁ ἐμὸς πατὴρ καὶ ὁ σὸς ἀνήρ· ἀρ’ οὐκ ἐπιγιγνώσκεις σὺ τὸν ἄνδρα;» 
Ἀλλ’ ἐκείνη ἀπεκρίνατο, «Μὰ Δία, φοβοῦμαι γὰρ μὴ ψευδής τις πανοῦργος ἀποβαίνῃ· πολλάκις γὰρ ἐπιχειροῦσί με ψεύδειν λέγοντες ὅτι εἰσὶ δὴ Ὀδυσσεύς. Οὐ γὰρ ἐπὶ εἴκοσιν ἔτη ἑόρακα αὐτόν. Ἀεὶ δὲ ἠπίστησα τούτοις τοῖς λόγοις καὶ νῦν ἀπιστῶ. Ἢν δὲ οὗτος ὁ ἀνὴρ ᾖ ἀληθῶς Ὀδυσσεὺς ταχέως γνωσόμεθα. Τεκμήρια γὰρ τινά ἐστιν ἅ νώ, ἐγώ τε καὶ αὐτός, ἴσμεν.» 
Ἐν δὲ τούτῳ, Τηλεμάχου καὶ τῆς μητρὸς οὕτως διαλεγομένων, ὁ Ὀδυσσεὺς ἀπελθὼν ἔλαθεν, καὶ ἔπειτα, λουσάμενός τε καὶ νέαν καὶ καλὴν ἐσθῆτα ἀμπεχόμενος, ἐπανῆλθεν. Νῦν γε ἡ Πηνελόπεια ὅσον οὐκ ἐπείσθη. Ἀλλ’ ὁ Ὀδυσσεὺς τὰ τεκμήρια δείξας ἔπεισεν αὐτήν, σαφῶς τὸ πρᾶγμα φαίνων. Τότε δὴ ἐκείνη πρὸς τὸν ἄνδρα ἐπειγομένη ἠσπάζετο αὐτὸν καταφιλοῦσα τὴν κεφαλὴν καὶ τὸ πρόσωπον καὶ δακρύουσα. Ἐπὶ πολὺν χρόνον οὖν οὕτως ἐδάκρυον ὑπὸ χαρᾶς. Τέλος δὲ ἑκάτερος διηγεῖτο πάντα ὅσα ἔπραξεν καὶ ἔπαθεν. Καὶ τοῦ μὲν Ὀδυσσέως οὐ βραχὺς ἦν ὁ λόγος· πολλοὺς γὰρ ἄνδρας καὶ πολλὰ ἔργα ἑοράκει καὶ πολλὰ ἐκεκινδυνεύκει. 
Ἐκεῖνος οὖν ἐδήλωσε τὸν πρὸς τοὺς Τρῶας πόλεμον καὶ τὸν ξύλινον ἵππον, δι’ οὗπερ οἱ Ἕλληνες τὴν πόλιν ἐξεπολιόρκησαν. Τοῦτον γὰρ ὁ Ὀδυσσεὺς αὐτος ἐξεῦρεν. Καὶ ἐδήλωσε τὰς πορείας καὶ κατὰ γῆν καὶ κατὰ θάλασσαν, καὶ τοὺς χειμῶνας καὶ τὰς ναυαγίας, καὶ τοὺς ἐχροὺς ὅσοις ἐπέτυχεν, καὶ τοὺς φίλους ὅσοι πολλοὶ εὐηργέτησαν αὐτόν. Ἡ δὲ Πηνελόπεια αὖ διηγήσατο τοὺς πόνους καὶ τὰ κακὰ ὅσα ἔπαθεν, καὶ οἷα οἰ μνηστῆρες ἔπραξαν σφάζοντες τοὺς βοῦς καὶ τὰ πρόβατα καὶ τοῦς ὗς καὶ πίνοντες τὸν οἶνον. Ἔπειτα δέ, νυκτὸς ἐπιγενομένης, καθηῦδον.
