17. Croesus [60-61]
Κροῖσος, ὁ τῶν Λυδῶν βασιλεύς, ἐλέγετο εἶναι πλουσιώτατος πάντων ἀνθρώπων. βουλόμενος δὲ ἔτι πλουσιώτερος καὶ δυνατώτερος εἶναι, ἐβουλεύσατο πόλεμον πρὸς τοὺς Πέρσας ποιεῖσθαι. πρὶν δὲ πόλεμον ποιεῖσθαι ἔπεμψε πρέσβεις ἐς Δελφοὺς ἐρωτήσοντας τὸν θεὸν εἰ στρατεύσεται ἐπὶ τοὺς Πέρσας. καὶ τὸ μαντεῖον ἀποκρίνεται ἢν στρατεύηται ἐπὶ τοὺς Πέρσας μεγάλην ἀρχὴν αὐτὸν καταλύσειν. τότε δὴ ὁ βασιλεύς, νομίζων τὸν θεὸν τὴν Περσικὴν ἀρχὴν λέγειν, ἄγει τὴν στρατιὰν ές τὴν τῶν Περσῶν χώραν. Καὶ ὁ τῶν Περσῶν βασιλεύς, ὀνόματι Κῦρος, ἀγείρας μέγαν τινὰ στρατὸν Κροίσῳ ἐμαχέσατο· μάχης δὲ καρτερᾶς γενομένης καὶ πεσόντων ἀμφοτέρωθεν πολλῶν, τέλος οὐδέτεροι νικήσαντες διέστησαν. 
Καὶ ὁ Κροῖσος, βουλόμενος μείζω στρατιὰν ξυλλέγειν, οἴκαδε ἐπανῆλθεν, ἐν νῷ ἔχων τῷ ἐπιόντι ἐνιαυτῷ πάλιν ἐς πόλεμον καταστῆναι. Ὁ δὲ Κῦρος μαθὼν τοὺς πολεμίους ἀναχωρήσαντας, ἐστράτευσεν ὡς τάχιστα ἐπὶ τὰς Σάρδεις τήν τῶν Λυδῶν μητρόπολιν. Ἀφικόμενός τε ἐκεῖσε ᾔσθετο τὸν τῶν Λυδῶν στρατὸν ὡς ἐπὶ μάχην προσταχθέντα, καὶ ἐφοβεῖτο ὁρῶν τοὺς ἱππεάς ὅσοι εἰσίν. Ἐμηχανήσατο οὖν τι τοιόνδε· λαβὼν πάσας τὰς καμήλους τὰς τὸν σῖτον καὶ τὰ σκεύη φερούσας ἀντικατέστησεν πρὸς τοὺς τῶν πολεμίων ἱππέας· ἵπποι γὰρ καμήλους φοβοῦνται ἀεί, οὐκ ἀνεχόμενοι οὔτε τὴν ἱδεάν ὁρῶντες οὔτε τῆς ὀσμῆς ὀσφραινόμενοι. 
Διὰ δὲ ταῦτα, τῆς μάχης εὐθὺς γιγνομένης, οἱ τῶν Λυδῶν ἵπποι ἀνεστρέφοντο, καὶ ὁ στρατὸς ἐς τὴν πόλιν ἔφυγεν. Καὶ ὁ Κῦρος πολιορκήσας τὰς Σάρδεις οὐ πολλάς ἡμέρας κατέλαβεν, καὶ τὸν Κροῖσον ζῶντα εἷλεν· ποιήσας τε πυρὰν μεγάλην τὸν Κροῖσον ἀνεβίβασεν ἐπ’ αὐτὴν πέδαις δεδεμένον. Τότε δὴ ἐκέλευσεν ἅψαι τὴν πυράν. Ἀλλ’ ὁ Κροῖσος ἐπεκαλέσατο τὸν Ἀπόλλωνα κελεύων ἐπιβοηθεῖν, πολλὰ γὰρ καὶ καλὰ δῶρα τῷ ἐν Δελφοῖς ἱερῷ ἐδεδώκει. Καὶ ὁ θεὸς ἀκούσας αὐτοῦ εὐχομένου ἔσωσεν· ὄμβρον γὰρ πολὺν ἔπεμψεν καὶ τὸ πῦρ ἔσβεσεν. Καὶ ὁ Κῦρος αἰσθόμενος αὐτὸν δίκαιον ὄντα καὶ φίλον τῶν θεῶν εἶχεν αὐτὸν ἀεὶ ἐν πολλῇ φιλίᾳ.
