15. Hercules and the Amazons [57]
Ἡρακλῆς, ἥρως κλεινότατος ὤν, υἱὸς ἦν Διὸς καὶ Ἀλκμήνης, καὶ ἔμπειρος ἐγένετο τοῦ τε τοξεύειν καὶ τοῦ πολεμεῖν καὶ τοῦ ᾄδειν. Φυλάσσων δέ ποτε τοὺς τοῦ πατρὸς βοῦς πρῶτον θαυμαστόν τι ἐποίησεν. Λέων γάρ τις, μέγιστος ὤν, ἐκ τοῦ ὄρους Κιθαιρῶνος ὁρμώμενος τοὺς ἀγροὺς ἔτεμνεν· ἀποκτείνας δὲ τοῦτον ὁ Ἡρακλῆς τὸ δέρμα αὐτοῦ ὕστερον ἐφόρει· ῥόπαλον δὲ ἐν τῇ δεξιᾷ εἶχεν. Καὶ ἡ Πυθία ποτὲ ἐπέταξεν αὐτῷ δουλεύειν τῷ Εὐρυσθεῖ δώδεκα ἔτη, ὑπὲρ οὗ διέπραξε τὰ δώδεκα ἔργα.
Ἐν οἷς καὶ τόδε ἔτυχε δράσας· αἱ γὰρ Ἀμαζόνες ἦσαν γένος γυναικῶν μαχιμωτάτων· βασίλεια δὲ ἦν Ἱππολύτη· καὶ ζώνην ἐφόρει δῶρον Ἄρεος θεοῦ πολέμου. Ταύτην δὲ τὴν ζώνην ὁ Εὐρυσθεὺς ἐκέλευσε τὸν Ἡρακλέα ἀνακομίσαι. πρῶτον μὲν ἡ Ἱππολύτη αὐτὸν προσελθόντα εὖ ἐδέξατο, ἔπειτα δὲ Ἥρας τὰς Ἀμαζόνας ἐπεγειράσης ἐπ’ αὐτὸν μάχη ἐγένετο. Ἀποκτείνας οὖν τὴν Ἱππολύτην ὁ Ἡρακλῆς ἀφείλετο τὴν ζώνην. 
Αἱ δὲ Ἀμαζόνες πολλάκις ἐμάχοντο πρὸς τοὺς Ἕλληνας, καὶ βασιλεύοντος Θησέως ἐσβολὴν ἐποιήσαντο ἐς τὴν Ἀττικήν. Ἐν τοῖς Τρωικοῖς τῷ Πριάμῳ ξυνεβοήθησαν, Ἀχιλλέως δὲ ἀποκτείναντος Πενθεσίλειαν τὴν βασίλειαν ἀνεχώρησαν ἐς τὴν αὑτῶν γῆν.
