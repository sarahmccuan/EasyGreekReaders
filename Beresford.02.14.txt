14. Daedalus and Pasiphae [53-54]
Δαίδαλος ὁ Ἀθηναῖος σοφώτατος ἦν τῶν τότε ἀνθρώπων. πολλὰ γὰρ ἄλλα ἐξεῦρε καὶ τὴν ἀξίνην· καὶ ἐποίει ἀγάλματα οὕτω δεξιῶς ὥστε ζῆν ἐδόκει. ἔπειτα δέ, ἀποκτείνας τὸν ἀδελφιδοῦν Τᾶλον, ἐξέπεσεν ἐξ Ἀθηνῶν. ἐφθόνησε γὰρ τῷ Τάλῳ τῆς δεινότητος, ἐπεὶ ἐμπειρότατος ἦν πάντων τῶν τεχνῶν, καὶ ἐξεῦρε τὸν πρίονα, μιμούμενος τὴν ἰχθύος ῥάχιν, καὶ τὸν τροχὸν ᾧ χρώμενος ὁ κεραμεὺς πλάσσει τὴν γῆν. ἐξ Ἀθηνῶν οὖν φυγὼν ἀφίκετο ὁ Δαίδαλος ἐς Κρήτην, νῆσόν τινα πρὸς μεσημβρίαν κειμένην. Ταύτης τῆς γῆς Μίνως ὁ Διὸς ἦρχεν, βασιλεύς τις δυνατώτατος. 
Καὶ τῷ βασιλεῖ ὁ Δαίδαλος ἐποίησε τὸν λαβύρινθον. ὁ δὲ Μίνως ἀγανακτήσας τῷ Δαιδάλῳ εἷρξεν αὐτὸν καὶ τὸν υἱὸν Ἴκαρον ἐν τῷ λαβυρίνθῳ. Πασιφάη γὰρ ἡ τοῦ Μίνω γυνὴ φιλικῶς εἶχεν πρὸς Δαίδαλον καὶ διὰ τοῦτο ὁ βασιλεὺς ἐζημίωσεν αὐτόν· ὁ δὲ Δαίδαλος καὶ ὁ Ἴκαρος πτερὰ ἐκ κηροῦ ποιησάμενοι ἀνέπταντο. Ἀλλ’ ὁ μὲν Ἴκαρος πλησίον γενόμενος τοῦ Ἡλίου ὥστε ὁ κηρὸς κατετάκη, κατέπεσεν ἐς τὴν θάλασσαν καὶ ἐπνίγη. αὕτη μὲν οὖν ἡ θάλασσα ὠνομάζετο πόντος Ἰκάριος ὑπὸ τῶν Ἑλλήνων. ὁ δὲ Δαίδαλος ἀφίκετο ἐς Ἰταλίαν ἀσφαλής, καὶ ἔπειτα πλεύσας ἐξ Ἰταλίας ἐς Σικελίαν παρῆλθεν. 
Ἐκεῖ ὁ βασιλεύς, ἰδὼν οἷα ὁ Δαίδαλος δύναται καὶ μαθὼν οἷα ἔπαθεν ὑπὸ τοῦ Μίνω, αὐτῷ ὡς φίλῳ ἐχρήσατο. Καὶ οὐ πολλῷ ὕστερον ὁ Μίνως αὐτὸς πρὸς Σικελίαν πλεύσας ἀφίκετο ἐς τὸν τοῦ βασιλέως οἶκον. Ἀλλ’ αἱ θυγατέρες τοῦ βασιλέως, φιλοῦσαι τὸν Δαίδαλον καὶ βουλόμεναι τὸν Μίνων, ζημιοῦν, ἀπέκτειναν αὐτόν, Δαιδάλου αὐτοῦ βοηθοῦντος. Πολλά τε ἔτη ἐν Σικελίᾳ βιώσας, καὶ πολλὰ καὶ καλὰ τὸν βασιλέα ποιήσας καὶ μάλιστα ὑποδοχὴν μεγίστην ἀφ’ ἧς τὸ ὕδωρ ἐς τὴν πόλιν κατήχθη, τέλος πρεσβύτατος ὢν καὶ τιμιώτατος ἀπέθανεν.
